---
title: "Dao De Jing in Classical Chinese"
source: "[Chinese Text Project](https://ctext.org/dao-de-jing?en=off)"
part: 1
chapter: 31
---
夫佳兵者，不祥之器，
物或惡之，故有道者不處。
君子居則貴左，用兵則貴右。
兵者不祥之器，非君子之器，
不得已而用之，恬淡為上。
勝而不美，而美之者，是樂殺人。
夫樂殺人者，則不可以得志於天下矣。
吉事尚左，凶事尚右。偏將軍居左，
上將軍居右，言以喪禮處之。
殺人之衆，以哀悲泣之，戰勝以喪禮處之。