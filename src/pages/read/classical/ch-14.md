---
title: "Dao De Jing in Classical Chinese"
source: "[Chinese Text Project](https://ctext.org/dao-de-jing?en=off)"
part: 1
chapter: 14
---
視之不見，名曰夷；
聽之不聞，名曰希；
摶之不得，名曰微。
此三者不可致詰，
故混而為一。
其上不皦，其下不昧。
繩繩不可名，復歸於無物。
是謂無狀之狀，無物之象，
是謂惚恍。迎之不見其首，
隨之不見其後。執古之道，
以御今之有。能知古始，
是謂道紀。