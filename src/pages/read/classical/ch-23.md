---
title: "Dao De Jing in Classical Chinese"
source: "[Chinese Text Project](https://ctext.org/dao-de-jing?en=off)"
part: 1
chapter: 23
---
希言自然，故飄風不終朝，
驟雨不終日。孰為此者？天地。
天地尚不能久，而況於人乎？
故從事於道者，道者，同於道；
德者，同於德；失者，同於失。
同於道者，道亦樂得之；
同於德者，德亦樂得之；
同於失者，失亦樂得之。
信不足，焉有不信焉。