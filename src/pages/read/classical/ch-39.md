---
title: "Dao De Jing in Classical Chinese"
source: "[Chinese Text Project](https://ctext.org/dao-de-jing?en=off)"
part: 2
chapter: 39
---
昔之得一者：天得一以清；
地得一以寧；神得一以靈；
谷得一以盈；萬物得一以生；
侯王得一以為天下貞。
其致之，天無以清，將恐裂；
地無以寧，將恐發；神無以靈，
將恐歇；谷無以盈，將恐竭；
萬物無以生，將恐滅；侯王無以貴高將恐蹶。
故貴以賤為本，高以下為基。
是以侯王自稱孤、寡、不穀。
此非以賤為本耶？非乎？
故致數譽無譽。不欲琭琭如玉，
珞珞如石。