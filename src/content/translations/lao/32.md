---
title: 道德經 (Dàodéjīng) in Classical Chinese
year: -400
translator: Laozi
code: lao
source: {
  label: Chinese Text Project,
  url: https://ctext.org/dao-de-jing?en=off
}
isbn: N/A
part: 1
chapter: 32
---
道常無名。樸雖小，
天下莫能臣也。侯王若能守之，
萬物將自賓。天地相合，
以降甘露，民莫之令而自均。
始制有名，名亦既有，
夫亦將知止，知止所以不殆。
譬道之在天下，猶川谷之與江海。