---
title: "Dao De Jing in Classical Chinese"
source: "[Chinese Text Project](https://ctext.org/dao-de-jing?en=off)"
part: 2
chapter: 64
---
其安易持，其未兆易謀。
其脆易泮，其微易散。
為之於未有，治之於未亂。
合抱之木，生於毫末；
九層之臺，起於累土；
千里之行，始於足下。
為者敗之，執者失之。
是以聖人無為故無敗；
無執故無失。
民之從事，常於幾成而敗之。
慎終如始，則無敗事，
是以聖人欲不欲，不貴難得之貨；
學不學，復衆人之所過，
以輔萬物之自然，而不敢為。