---
title: 道德經 (Dàodéjīng) in Classical Chinese
year: -400
translator: Laozi
code: lao
source: {
  label: Chinese Text Project,
  url: https://ctext.org/dao-de-jing?en=off
}
isbn: N/A
part: 1
chapter: 30
---
以道佐人主者，不以兵強天下。
其事好還。師之所處，荊棘生焉。
大軍之後，必有凶年。
善有果而已，不敢以取強。
果而勿矜，果而勿伐，果而勿驕。
果而不得已，果而勿強。
物壯則老，是謂不道，不道早已。