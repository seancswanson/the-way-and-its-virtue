---
title: 道德經 (Dàodéjīng) in Classical Chinese
year: -400
translator: Laozi
code: lao
source:
  { label: Chinese Text Project, url: https://ctext.org/dao-de-jing?en=off }
isbn: N/A
part: 2
chapter: 67
---

天下皆謂我道大，似不肖。
夫唯大，故似不肖。若肖久矣。
其細也夫！我有三寶，持而保之。
一曰慈，二曰儉，三曰不敢為天下先。
慈故能勇；儉故能廣；
不敢為天下先，故能成器長。
今舍慈且勇；舍儉且廣；舍後且先；死矣！
夫慈以戰則勝，以守則固。天將救之，以慈衛之。
