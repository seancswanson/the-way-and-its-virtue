---
title: "Dao De Jing in Classical Chinese"
source: "[Chinese Text Project](https://ctext.org/dao-de-jing?en=off)"
part: 1
chapter: 38
---
上德不德，是以有德；
下德不失德，是以無德。
上德無為而無以為；
下德無為而有以為。
上仁為之而無以為；
上義為之而有以為；
上禮為之而莫之應，
則攘臂而扔之。
故失道而後德，
失德而後仁，
失仁而後義，
失義而後禮。
夫禮者，忠信之薄，
而亂之首。
前識者，道之華，
而愚之始。
是以大丈夫處其厚，
不居其薄；處其實，
不居其華。故去彼取此。