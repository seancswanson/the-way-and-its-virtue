---
title: 道德經 (Dàodéjīng) in Classical Chinese
year: ~400 BCE
translator: Laozi
code: lao
source: {
  label: Chinese Text Project,
  url: https://ctext.org/dao-de-jing?en=off
}
isbn: N/A
part: 2
chapter: 57
---
以正治國，以奇用兵，以無事取天下。
吾何以知其然哉？以此：
天下多忌諱，而民彌貧；
民多利器，國家滋昏；
人多伎巧，奇物滋起；
法令滋彰，盜賊多有。
故聖人云：我無為，而民自化；
我好靜，而民自正；
我無事，而民自富；
我無欲，而民自樸。