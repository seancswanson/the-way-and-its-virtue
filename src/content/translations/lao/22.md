---
title: 道德經 (Dàodéjīng) in Classical Chinese
year: -400
translator: Laozi
code: lao
source: {
  label: Chinese Text Project,
  url: https://ctext.org/dao-de-jing?en=off
}
isbn: N/A
part: 1
chapter: 22
---
曲則全，枉則直，
窪則盈，弊則新，
少則得，多則惑。
是以聖人抱一為
天下式。不自見，故明；
不自是，故彰；不自伐，
故有功；不自矜，故長。
夫唯不爭，故天下莫
能與之爭。古之所謂
曲則全者，豈虛言哉！
誠全而歸之。