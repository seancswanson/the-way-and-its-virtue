---
title: 道德經 (Dàodéjīng) in Classical Chinese
year: -400
translator: Laozi
code: lao
source:
  { label: Chinese Text Project, url: https://ctext.org/dao-de-jing?en=off }
isbn: N/A
part: 1
chapter: 25
---

有物混成，先天地生。
寂兮寥兮，獨立不改，
周行而不殆，可以為天下母。
吾不知其名，字之曰道，
強為之名曰大。大曰逝，
逝曰遠，遠曰反。
故道大，天大，地大，王亦大。
域中有四大，而王居其一焉。
人法地，地法天，天法道，道法自然。
