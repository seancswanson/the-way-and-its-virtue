---
title: 道德經 (Dàodéjīng) in Classical Chinese
year: -400
translator: Laozi
code: lao
source:
  { label: Chinese Text Project, url: https://ctext.org/dao-de-jing?en=off }
isbn: N/A
part: 1
chapter: 27
---

善行無轍迹，善言無瑕讁；
善數不用籌策；善閉無關楗而不可開，
善結無繩約而不可解。是以聖人常善救人，
故無棄人；常善救物，故無棄物。
是謂襲明。故善人者，不善人之師；
不善人者，善人之資。不貴其師，不愛其資，
雖智大迷，是謂要妙。
