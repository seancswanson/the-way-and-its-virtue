---
title: "Dao De Jing in Classical Chinese"
source: "[Chinese Text Project](https://ctext.org/dao-de-jing?en=off)"
part: 1
chapter: 15
---
古之善為道者，微妙玄通，
深不可識。夫唯不可識，
故強為之容。豫兮若冬涉川；
猶兮若畏四鄰；儼兮其若容；
渙兮若冰之將釋；敦兮其若樸；
曠兮其若谷；混兮其若濁；
孰能濁以靜之徐清？
孰能安以久動之徐生？
保此道者，不欲盈。
夫唯不盈，故能蔽不新成。