---
title: 道德經 (Dàodéjīng) in Classical Chinese
year: -400
translator: Laozi
code: lao
source:
  { label: Chinese Text Project, url: https://ctext.org/dao-de-jing?en=off }
isbn: N/A
part: 2
chapter: 62
---

道者萬物之奧。善人之寶，不善人之所保。
美言可以市，尊行可以加人。
人之不善，何棄之有？
故立天子，置三公，
雖有拱璧以先駟馬，不如坐進此道。
古之所以貴此道者何？
不曰：以求得，有罪以免耶？
故為天下貴。
