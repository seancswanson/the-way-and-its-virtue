---
title: 道德經 (Dàodéjīng) in Classical Chinese
year: -400
translator: Laozi
code: lao
source:
  { label: Chinese Text Project, url: https://ctext.org/dao-de-jing?en=off }
isbn: N/A
part: 1
chapter: 13
---

寵辱若驚，
貴大患若身。
何謂寵辱若驚？
寵為下，得之若驚，
失之若驚，是謂寵辱若驚。
何謂貴大患若身？
吾所以有大患者，
為吾有身，及吾無身，
吾有何患？故貴以身為天下，
若可寄天下；愛以身為天下，
若可託天下。
