---
title: 道德經 (Dàodéjīng) in Classical Chinese
year: ~400 BCE
translator: Laozi
code: lao
source: {
  label: Chinese Text Project,
  url: https://ctext.org/dao-de-jing?en=off
}
isbn: N/A
part: 2
chapter: 55
---
含德之厚，比於赤子。
蜂蠆虺蛇不螫，猛獸不據，攫鳥不搏。
骨弱筋柔而握固。未知牝牡之合而全作，精之至也。
終日號而不嗄，和之至也。
知和曰常，知常曰明，益生曰祥。
心使氣曰強。物壯則老，謂之不道，不道早已。