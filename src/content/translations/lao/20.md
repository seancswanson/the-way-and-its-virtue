---
title: 道德經 (Dàodéjīng) in Classical Chinese
year: ~400 BCE
translator: Laozi
code: lao
source: {
  label: Chinese Text Project,
  url: https://ctext.org/dao-de-jing?en=off
}
isbn: N/A
part: 1
chapter: 20
---
絕學無憂，唯之與阿，
相去幾何？善之與惡，
相去若何？人之所畏，
不可不畏。荒兮其未央哉！
衆人熙熙，如享太牢，
如春登臺。我獨怕兮其未兆；
如嬰兒之未孩；儽儽兮若無所歸。
衆人皆有餘，而我獨若遺。
我愚人之心也哉！沌沌兮，
俗人昭昭，我獨若昏。
俗人察察，我獨悶悶。
澹兮其若海，飂兮若無止，
衆人皆有以，而我獨頑似鄙。
我獨異於人，而貴食母。