---
title: 道德經 (Dàodéjīng) in Classical Chinese
year: -400
translator: Laozi
code: lao
source:
  { label: Chinese Text Project, url: https://ctext.org/dao-de-jing?en=off }
isbn: N/A
part: 2
chapter: 77
---

天之道，其猶張弓與？
高者抑之，下者舉之；
有餘者損之，不足者補之。
天之道，損有餘而補不足。
人之道，則不然，損不足以奉有餘。
孰能有餘以奉天下，
唯有道者。
是以聖人為而不恃，功成而不處，
其不欲見賢。
